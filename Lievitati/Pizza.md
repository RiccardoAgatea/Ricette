---
title: "Pizza | Lievitati | Ricette"
---
# Pizza

## Ingredienti *per due pizze del diametro di 30cm*

### Per l'impasto

- 250g farina
- 250g farina manitoba (eventualmente sostituibile con farina normale)
- 300ml acqua
- 20ml olio d'oliva
- 10g lievito di birra fresco
- 10g sale
- 1 cucchiaino di zucchero

### Per condire

- 500g passata di pomodoro
- 400g mozzarella
- Olio d'oliva q.b.
- Sale q.b.
- Pepe q.b.
- Basilico in foglie q.b.
- Origano q.b. (in alternativa al basilico)

## Procedimento

Prelevare un bicchiere d'acqua dalla dose indicata, scaldarlo leggermente e scioglierci il lievito; a parte, mescolare acqua, sale e olio in un contenitore. Setacciare le farine in una ciotola capiente, per poi aggiungere i liquidi (inclusa l'acqua con il lievito). Impastare il composto nella ciotola finché non ha preso forma, per poi trasferire il tutto su un piano di lavoro e continuare ad impastare a mano finché l'impasto non risulta liscio ed omogeneo. Dividere l'impasto a metà, formare due palle e porle in due ciotole pulite leggermente infarinate, coperte con pellicola trasparente. Lasciar riposare in un luogo leggermente tiepido, come il forno spento ma con la luce accesa, per almeno 2 ore e mezza.

Nel frattempo preparare il condimento: tagliare la mozzarella a dadini o a straccetti, e farla asciugare del liquido in eccesso. Mescolare in una ciotola il pomodoro con un filo d'olio ed un pizzico di sale, aggiungendo pepe ed odori (basilico od origano) a piacere.

Quando la pasta ha triplicato di volume, stendere le due palline in due cerchi del diametro di circa 30cm, lasciando il contorno più spesso. Stendere il pomodoro condito al centro ed infornare a 250° per 10-15 minuti. A metà cottura, estrarre e disporre la mozzarella sulla superficie delle pizze.

***

*[Indice](..)*