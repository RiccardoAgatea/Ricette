---
title: "Pane | Lievitati | Ricette"
---
# Pane

## Ingredienti

- 250g farina
- 250g farina manitoba (eventualmente sostituibile con farina normale)
- 300ml acqua
- 50g olio d'oliva
- 12g lievito di birra fresco
- 8g sale
- 1 cucchiaino di zucchero

## Procedimento

Prelevare un bicchiere d'acqua dalla dose indicata, scaldarlo leggermente e scioglierci il lievito; a parte, mescolare acqua, sale e olio in un contenitore. Setacciare le farine in una ciotola capiente, per poi aggiungere i liquidi (inclusa l'acqua con il lievito). Impastare il composto nella ciotola finché non ha preso forma, per poi trasferire il tutto su un piano di lavoro leggermente infarinato e continuare ad impastare a mano finché l'impasto non risulta liscio ed elastico. Formare una palla e porla in una ciotola pulita leggermente infarinata, coprire con pellicola trasparente, e porre a lievitare in forno spento con la luce accesa per almeno 2 ore, fino a quando l'impasto non avrà raddoppiato di volume.

Passate le due ore, trasferire l'impasto sul piano da lavoro leggermente infarinato e manipolarlo leggermente per dargli la forma di una pagnotta. A questo punto è possibile dividere l'impasto in porzioni più piccole per formare panini, ed eventualmente anche insaporire le pagnotte con degli ingredienti aggiuntivi, ad esempio le olive, i peperoni, o le noci. Questi ingredienti vanno tagliati a cubetti piccoli oppure tritati, e lavorati nell'impasto in modo da distribuirsi in modo omogeneo. Prestare attenzione che siano ben asciutti, altrimenti saranno difficili da incorporare. Dopo avere formato le pagnotte, porle su una leccarda foderata di carta da forno e lasciarle lievitare per un'altra ora, sempre in forno con la luce accesa; assieme al pane, mettere nel forno anche un contenitore con dell'acqua, ad esempio un bicchiere, per evitare che l'impasto si secchi.

Passata un'ora, estrarre il pane e l'acqua, ed accendere il forno a 200°. Praticare dei tagli sulla crosticina che si sarà formata sulla superficie dell'impasto, per poi infornare per 45-50 minuti, finché il pane non sarà completamente dorato.

***

*[Indice](..)*