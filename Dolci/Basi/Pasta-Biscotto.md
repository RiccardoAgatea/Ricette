---
title: "Pasta Biscotto | Basi | Dolci | Ricette"
---
# Pasta Biscotto

## Ingredienti *per un rettangolo 30x40cm spesso circa 1cm*

- 80g farina
- 90g zucchero
- 40g fecola di patate
- 5 uova medie
- 1 bacca di vaniglia (oppure una bustina di vanillina, oppure 3 cucchiaini di estratto di vaniglia)
- Un pizzico di sale

## Procedimento

Separare albumi e tuorli di 3 uova. Montare gli albumi a neve ben ferma, aggiungendo 20g di zucchero, prelevati dal totale, quando inizieranno ad essere soffici e consistenti. In un'altra ciotola, unire i tuorli alle altre due uova intere e il resto dello zucchero e montare con le fruste elettriche finché il composto non sarà gonfio e spumoso. Aggiungere la farina, la fecola, la vaniglia ed il sale setacciati assieme, poco a poco, continuando a montare con le fruste elettriche, abbassando la velocità al minimo. Quando le polveri saranno perfettamente amalgamate, spegnere le fruste elettriche ed aggiungere gli albumi montati, mescolando a mano delicatamente dal basso verso l'alto.

Rivestire una leccarda con carta da forno (eventualmente ungere la teglia con del burro per farla aderire, oppure utilizzare la carta di alluminio specialmente nel caso in cui la teglia sia troppo grande) e versarci il composto, livellando bene la superficie con una spatola. Infornare in forno preriscaldato a 200° per circa 8 minuti. La pasta biscotto è cotta quando è ben dorata in superficie, ed appoggiandoci i polpastrelli l'impronta non rimane. 

Per utilizzare la base come piano rettangolare, capovolgerla dalla leccarda su un piatto, levare delicatamente la carta da forno, e lasciarla raffreddare completamente prima di farcire.

Per ottenere invece un rotolo, trasferire la base su un foglio di carta da forno (oppure un canovaccio) inumidito e cosparso di zucchero, levare delicatamente la carta da forno, arrotolare la pasta assieme alla carta da forno umida, coprire con la pellicola trasparente e lasciar raffreddare completamente. In questo modo la pasta rimarrà umida ed elastica.

***

*[Indice](../..)*