---
title: "Frollini | Biscotti | Dolci | Ricette"
---
# Frollini

## Ingredienti

### Per i biscotti

- 170g farina
- 85g burro
- 65g zucchero a velo
- 1 tuorlo
- Un pizzico di sale

### Per spennellare

- Albume q.b.

## Procedimento

Porre la farina, il burro freddo a pezzi, lo zucchero a velo ed il sale in un robot da cucina, e tritare per pochi secondi fino ad ottenere un composto sabbioso. Non esagerare: il robot scalda il burro, che tende a sciogliersi fino a compattare i granelli in un impasto, rendendo più difficile incorporare il tuorlo. Trasferire il tutto su un piano da lavoro, formare una fontana e versare al centro il tuorlo e, facoltativamente, un aroma (ad esempio i semi di una bacca di vaniglia, una bustina di vanillina, oppure la scorza di mezzo limone). Impastare velocemente per pochi minuti, per far amalgamare tutti gli ingredienti; anche in questo caso non esagerare: il calore delle mani scalda il burro, che sciogliendosi fa perdere struttura all'impasto. Formare un panetto rettangolare, avvolgere nella pellicola trasparente e porre in frigorifero a riposare per almeno 30 minuti.

Stendere l'impasto per formare una sfoglia spessa circa 5mm e formare i biscotti. Porli su una leccarda foderata di carta da forno e spennellarli con l'albume. Cuocere in forno ventilato a 160° per 10-15 minuti finché i biscotti non saranno ben dorati in superficie.

***

*[Indice](../..)*