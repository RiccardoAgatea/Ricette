---
title: "Crema Diplomatica | Creme | Dolci | Ricette"
---
# Crema Diplomatica

## Ingredienti

- 200g latte intero
- 40g tuorli (circa 3 medi)
- 15g amido di mais
- 40g zucchero
- 1 bacca di vaniglia (oppure una bustina di vanillina, oppure 3 cucchiaini di estratto di vaniglia)
- 7g gelatina in fogli (colla di pesce)
- 300g panna fresca

## Procedimento

Mettere la gelatina in ammollo in poca acqua ben fredda. Preparare una bagna di ghiaccio in un contenitore abbastanza capiente da contenere una ciotola, che servirà per raffreddare velocemente la crema e fermarne la cottura; in alternativa, porre una ciotola di vetro in congelatore. Versare il latte in un pentolino e aggiungerci i semi della bacca di vaniglia (oppure la vanillina, o l'estratto di vaniglia); è possibile utilizzare in aggiunta o sostituzione alla vaniglia anche altri aromi, ad esempio la buccia di un limone (prestando attenzione a non tagliare la parte bianca, che darebbe un gusto amarognolo alla crema). Gli aromi devono essere in parti abbastanza piccole da dissolversi, oppure abbastanza grandi da essere rimosse con delle pinze oppure filtrando il latte prima di utilizzarlo nel resto della ricetta. Scaldare il latte su una fiamma bassa finché non comincia a bollire.

Nel frattempo, mescolare i tuorli, lo zucchero e l'amido con una frusta in una ciotola finché i solidi non si saranno sciolti, ottenendo un composto omogeneo. Quando il latte sfiora il bollore, toglierlo dal fuoco (eventualmente filtrarlo per rimuovere gli aromi) e versarlo in tre volte nel composto con le uova, mescolando con la frusta. Questo procedimento serve per alzare lentamente la temperatura delle uova, così da evitare che si cuociano e diventino un'omelette. Quando il latte è tutto incorporato, versare il composto ottenuto nel pentolino del latte e rimetterlo sulla fiamma bassa. Mescolare continuamente per evitare che la crema si bruci finché non si addensa; questo processo è improvviso: la crema rimane liquida per un paio di minuti, per poi diventare di colpo densa e lucida. Continuare a mescolare ancora per qualche secondo, poi spostarsi dal fuoco e mescolare vivacemente per rendere la crema più lucida. Porre una ciotola pulita nella bagna di ghiaccio (o estrarla dal congelatore) e versarci la crema. Aggiungere la gelatina scolata e strizzata accuratamente e mescolare per farla sciogliere. Lasciar raffreddare la crema pasticcera, per poi porla in frigorifero.

Semimontare la panna: deve risultare morbida e lucida, ma non deve essere rigida (assolutamente non montata a neve ferma). Quando la crema pasticcera sarà completamente fredda, estrarla dal frigo ed aggiungere un terzo della panna, mescolando velocemente con una frusta a mano. La crema appena estratta dal frigo sarà piuttosto solida, quindi il primo terzo di panna servirà ad ammorbidirla. Quando la panna sarà completamente incorporata, aggiungere la restante in due volte, mescolando delicatamente, sempre con la frusta. Coprire con la pellicola trasparente e conservare in frigorifero fino all'utilizzo.

***

*[Indice](../..)*